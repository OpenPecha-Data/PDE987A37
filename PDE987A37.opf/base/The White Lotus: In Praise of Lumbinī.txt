༄༅། །ལུམྦི་ནཱི་ལ་བསྟོད་པ་པདྨ་དཀར་པོ།

ཨོཾ་སྭསྟི།ཀུན་ཏུ་སྙན་པའི་བ་དན་ཆེ། །སྲིད་པ་གསུམ་ན་རབ་སྒྲེངས་པ། །མཚན་མཆོག་ལྡན་པ་ཟླ་བའི་ཞལ། །ཐུབ་པའི་དབང་པོ་ལ་ཕྱག་འཚལ།
།

ངོ་མཚར་གཟིགས་པ་རྣམ་པ་ལྔས། །ལྷ་བུ་དམ་པ་ཏོག་དཀར་པོ། །ཛམ་གླིང་སེར་སྐྱའི་གྲོང་ཁྱེར་དུ། །ཟས་གཙང་སྲས་སུ་ཉེར་བལྟམས་ཚེ།
།ཡུམ་ཆེན་སྒྱུ་མ་ཆེན་མོ་ཡི། །གསེར་མངལ་ནོར་བུའི་གཞལ་མེད་ཁང་། །བྱིན་གྱིས་བརླབས་ཤིང་ཆོས་སྟོན་མཛད།
།ས་བཅུའི་གྲངས་ནི་རྫོགས་པའི་ཚེ། །གནོད་པ་མེད་པར་རྩིབ་གཡས་ནས། །སྐྱེས་བུ་གཞོན་ནུ་བྱོན་པ་ན།
།ཚངས་དང་བརྒྱ་བྱིན་རས་དཀར་གྱིས། །སྐུ་ལྕིབས་དང་བཅས་ཉེ་བར་འཁྲུངས། །དེ་ཚེ་གོམ་པ་བདུན་འདོར་སར།
།དྲི་བྲལ་པདྨ་གཞོན་ནུ་ནི། །ཉེ་བར་བཞད་དང་ལྷན་ཅིག་ཏུ། །འོད་ཀྱི་སྣང་བ་ཆེན་པོས་ཁྱབ།
།ལྷ་ཡི་བདུད་རྩིས་དག་བྱས་ཤིང་། །མཚན་མཁན་གྱིས་ནི་ལེགས་བརྟགས་ཚེ། །འཁོར་ལོས་བསྒྱུར་བའམ་སངས་རྒྱས་སུ།
།འགྱུར་རོ་ཞེས་ནི་རབ་ཏུ་བསྒྲགས། །དེ་ཡི་དུས་སུ་ལྷ་རྣམས་ནི། །སྨིན་མའི་གཟེངས་མཐོ་གད་མོ་སྒྲོགས།
།བདུད་ཀྱི་ཚོགས་རྣམས་དཔའ་ཞུམ་སྟེ། །སྨྲེ་སྔགས་དང་ནི་ཆོ་ངེ་འདོན། །འཇིག་རྟེན་དགེ་བའི་ལྟས་བཟང་པོ།
།གྲངས་མེད་དག་ཀྱང་ལྷན་ཅིག་སྣང་། །རྩོད་པའི་དུས་འདིར་སྨོན་ལམ་བཟང་། །ལྔ་བརྒྱའི་བདེན་འབྲས་མངོན་དུ་སྣང་།
།དེ་ལྟར་སྐྱེས་བུ་ཁྱུ་མཆོག་གི །གཞོན་ནུའི་རོལ་རྩེད་མཛད་པ་དང་། །བྱང་ཆུབ་སྙིང་པོར་གཤེགས་ནས་ཀྱང་།
།ཆོས་ཀྱི་རྔ་ཆེན་རབ་ཏུ་བསྒྲགས། །དགྲ་བཅོམ་འཕགས་པའི་ཚོགས་རྣམས་ཀྱིས།
།ཉེ་བར་བསྟེན་པའི་གནས་འདི་ནི། །གྲགས་པ་དོན་དང་ལྡན་པ་ཡི། །མཐོང་གྲོལ་ཆེན་པོར་དད་པས་འདུད།
།

དེ་ལྟར་བསྟོད་བསྔགས་ཕུལ་བའི་དགེས། །ཞིང་ཁམས་རྒྱ་མཚོར་རྫོགས་སྨིན་སྦྱངས། །དཔག་ཏུ་མེད་པས་འགྲོ་རྣམས་སྒྲོལ།
།ཐུབ་ཆེན་གོ་འཕང་མཆོག་ཐོབ་ཤོག །

ཅེས་པའང་གནས་མཆོག་འདི་ཉིད་མཇལ་བའི་ཚེ་དྭངས་པའི་ཡིད་ཀྱིས་དྲངས་པའི་ཚིག་གི་མེ་ཏོག་མངོན་པར་བཏུས་པ་འཇམ་དཔལ་དགའ་བའི་གོ་ཆས་སོ།།
།།