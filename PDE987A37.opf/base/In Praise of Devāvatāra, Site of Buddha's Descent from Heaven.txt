༄༅། །ལྷ་བབས་གནས་ལ་བསྟོད་པ་བཞུགས་སོ།།

ཨོཾ་སྭསྟི།བཅོམ་ལྡན་རྒྱལ་བ་ཤཱཀྱ་སེངྒེ་ཡི། །ཞབས་རྟེན་འཁོར་ལོ་རྩིབས་སྟོང་བཀྲ་བ་ལ། །སྤྱི་བོས་བཏུད་དེ་ལྷ་ལས་བབས་པ་ཡི།
།ངོ་མཚར་གནས་ཆེན་བདག་གིས་བསྟོད་པར་བགྱི། །

ཕྱོགས་མཚམས་ཐ་གྲུ་ཡངས་ཤིང་རྒྱ་ཆེ་ལ། །སྨན་དང་མེ་ཏོག་ནགས་ཚལ་རྒྱས་པའི་ལྗོངས། །ཤིན་ཏུ་ཉམས་དགའ་སུམ་རྩེན་བཀོད་པ་ལ།
།ཅོ་འདྲི་བྱེད་པ་འཛམ་གླིང་མཛེས་པའི་རྒྱན། །ལྷ་ཡི་ཆུ་བོ་གསེར་དངུལ་བྱེ་མ་འདྲེན།
།རིན་ཆེན་སྣ་ཚོགས་འབྱུང་བའི་གཏེར་ཆེན་པོ། །རྨ་བྱ་ལ་སོགས་མཛེས་པའི་ཟློས་གར་བསྒྱུར། །ཡིད་འོང་སྐད་སྙན་ཆོས་ཀྱི་སྒྲ་སྒྲོགས་ཤིང་།
།ལྷ་མིའི་འདུ་ཚོགས་མིག་འཕྲུལ་ལྟ་བུར་རྩེན། །མཐོང་བས་ཉམས་དགའ་སྡོད་ན་བག་ཕེབས་ཤིང་།
།རླུང་རིག་རྙོགས་པ་ཐམས་ཅད་ངང་གིས་དྭངས། །ཐུབ་དབང་དགྱེས་པའི་དགའ་ཚལ་ཆེན་པོ་དེར།
།ཉི་མའི་གཉེན་མཆོག་བསྐྱེད་པའི་སྒྱུ་འཕྲུལ་ལྷ། །སྒྱུ་མའི་རྩེད་འཇོའི་དགའ་སྟོན་རོལ་པ་ཡིས།
།གནས་དེར་དམིགས་མེད་བརྩེ་བའི་ཤིང་རྟས་དྲངས། །དབྱར་གྱི་དཔལ་མོས་དུས་སྟོན་ངོམ་པ་ན། །ཚངས་པའི་དབྱངས་ཀྱིས་ཆོས་ཀྱི་རྔ་ཆེན་སྒྲོགས།
།ལྷ་རྣམས་བག་མེད་གཉིད་དུ་ཡུར་བ་ལས། །དཀྲོགས་ནས་དམ་ཆོས་སྣང་བའི་ཟེར་བཀྱེས་བས།
།བདེན་པ་མཐོང་བའི་ས་གཞི་རབ་དུལ་ཞིང་། །བྱང་ཆུབ་མྱུ་གུ་ལེགས་པར་འཁྲུངས་པར་གྱུར།
།ཨེ་མ་ལྷ་རྣམས་སྔོན་ཆད་མ་མཐོང་བའི། །ཆོས་ཀྱི་དགའ་བ་བརྒྱ་ཕྲག་ཉམས་སུ་མྱོང་། །བསྟོད་དབྱངས་སིལ་སྙན་རྣམ་པར་འཁྲོལ་བ་ཡིས།
།ལྷ་ཡི་ཟླ་བ་ཡུན་དུ་འདའ་བ་དང་། །སླར་ཡང་ཐུབ་མཆོག་ས་འདིར་འཕོ་དགོངས་ཚེ།
།ལྷ་ལས་བབས་པའི་གཏམ་སྙན་རྒྱུད་མང་གི །སྒྲ་ནི་མཁའ་ལས་རང་གྲགས་གྱུར་པ་དང་། །རིན་ཆེན་བཻཌཱུརྱ་ཡི་ཐེམ་སྐམ་ལས།
།གླང་ཆེན་སྟབས་ཀྱིས་མཛེས་པར་གཤེགས་པ་དང་། །ལྷ་ཡི་འཁོར་ཚོགས་མཆོད་རྫས་བསམ་མི་ཁྱབ།
།ཉི་ཟེར་རྡུལ་ལྟར་འཁྲིགས་པས་ལྷ་ལམ་ཁེངས། །དལ་གྱིས་འབབ་པས་སྐྱེ་བོ་མཐའ་དག་གི །ཆུ་བུར་མིག་གི་དགའ་སྟོན་གྱུར་པ་དང་།
།ཞལ་ཚབ་སྐྲུན་པའི་ཐུབ་པའི་དབང་པོ་ཡང་། །གོམ་བདུན་བོར་ཏེ་ཕན་ཚུན་འགྲན་བཞིན་ཆས།
།དེ་ཚེ་རྒྱལ་བ་ལྷ་ལས་བབས་པ་ཡི། །ཐུགས་རྗེས་བྱིན་བརླབས་མཆོད་སྡོང་རིན་པོ་ཆེ། །བསོད་ནམས་བསགས་པའི་ཞིང་གི་དཔལ་དུ་གྲུབ།
།བཀྲ་ཤིས་དགེ་མཚན་ཤིན་ཏུ་རྒྱས་པར་གྱུར། །སྟོན་པ་མཚུངས་བྲལ་མཉམ་མེད་བུ་རམ་ཤིང་།
།དེས་གསུང་ཞི་བསིལ་བདུད་རྩི་དམ་པའི་ཆོས། །དེ་འཛིན་འཕགས་པའི་དགེ་འདུན་ཚོགས་བཅས་ཀྱི།
།བསྟན་པ་འཇིག་རྟེན་ཁམས་འདིར་དར་ཞིང་རྒྱས། །

དེ་ལྟར་རྒྱལ་བ་ཐུབ་ཆེན་དཔལ་ཀྱི་ལྷུན། །གང་གི་མཛད་ཆེན་བསྟན་པའི་ཕྱོགས་ཙམ་ཞིག །གཞིར་བྱས་བསྟོད་བསྔགས་སྐྲ་རྩེའི་ཟེག་འཐོར་བས།
།ཚོགས་གཉིས་དམ་པ་ཡོངས་སུ་རྫོགས་པར་ཤོག །

བདག་གཞན་སྐྱེ་བ་ཚེ་རབས་ཐམས་ཅད་དུ། །བཅོམ་ལྡན་ལྷ་ཡི་ལྷར་གྱུར་མཆོག་ཉིད་ཀྱིས། །རྗེས་སུ་བཟུང་ནས་ས་བཅུ་ལམ་ལྔ་བགྲོད།
།རང་གཞན་དོན་གཉིས་ལྷུན་གྱིས་གྲུབ་པར་ཤོག །

ཅེས་པའང་ཤིང་ཕོ་སྤྲེའུའི་ལོར་འཕགས་ཡུལ་དུ་གནས་མཇལ་ཕྱིན་སྐབས། ཤཾ་ཁ་སྱར་གྲགས་པ་གསལ་ལྡན་ལྷ་ལས་བབས་པའི་གནས་ཆེན་མཇལ་ནས།
གནས་དེའི་ཉེ་འདབས་སུ་འཇམ་དབྱངས་ཆོས་ཀྱི་བློ་གྲོས་པས་བྲིས་པ་སྐྱེ་བ་ཀུན་ཏུ་བདེ་བར་གཤེགས་པ་ལ་བསྟོད་པའི་རོལ་མོ་མངོན་པར་སྒྲོགས་ནུས་པའི་རྒྱུར་གྱུར་ཅིག
།མངྒ་ལཾ།། །།